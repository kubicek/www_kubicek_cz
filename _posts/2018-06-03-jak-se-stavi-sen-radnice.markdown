---
layout: post
title:  "Jak se staví sen ... radnice"
date:   2018-06-28 13:00:24 +0100
categories: [Praha 7, radnice]
permalink: /clanky/jak-se-stavi-sen-radnice.html
---

V roce 2010 jsem se rozčiloval, když naši radní chtěli stavět novou radnici Prahy 7 za 1.6 miliardy korun. Když pak finální rozhodování zastupitelstva ovlivnila ještě "falešná" nabídka na odkup Parkhotelu, podal jsem i trestní oznámení.

Velmi mě tehdy těšila aktivita pana Čižinského, který také na jednáních zastupitelstva nákup drahé budovy kritizoval. Budova měla být tak velká, že by se tam kromě úřadu vešla i městská policie, knihovna a poliklinika a ještě měly zbýt nebytové prostory k pronájmu.

Pan Čižinský zburcoval občany a v referendu se podařilo nákup zablokovat. Bylo ale také jasné, že referendem paralyzované zastupitelstvo už do konce volebního období alternativu nenajde.

Moc mě potěšilo, když jsem se v roce 2014 v programu volební strany Praha 7 sobě pana Čižinského dočetl: "PRAHA 7 SOBĚ ale prosazuje, aby Úřad Městské části Praha 7 zůstal tam, kde je nyní. Budeme o tom aktivně jednat s majitelem budovy, kterým je Ministerstvo financí. Pokud to nebude možné, měla by radnice vyrůst na rozvojovém území Bubny-Zátory nebo nad Parkhotelem a do té doby by Praha 7 měla být v nájmu a na radnici šetřit, aby se pak nemusela zadlužit."

Přesně moje slova. Zůstat v nájmu nebo si najít nájem nový a šetřit na pěknou radnici v Bubnech.

V říjnu 2015 ale přišla akce kulový blesk. Z čista jasna se vízězná Praha 7 SOBĚ rozhodla, že tlak ministerstva financí na vystěhování nebude řešit hledáním nového nájmu, jak slibovala, ani stavbou nové radnice na vlastním pozemku s architektonickou soutěží, jak jsem chápal znění otázek v referendu, ale nákupem staré skeletové budovy a její rekonstrukcí.

Akce byla tak rychlá, že se o ní nestihlo napsat ani v časopisu Hobulet. Během několika dní rada ustavila komisi, vybrala firmu, která provedla průzkum trhu, vypsali soutěž, vybrali dvě firmy, které porovnaly nabídnuté budovy a den po závěrečné zprávě komise nákup schválili. V Hobuletu tak stihli občany pouze informovat, že nákup proběhl.

Byla tam ale uvedena důležitá informace. Že se celkové náklady na pořízení a rekonstrukci budovy U Průhonu 38 budou pohybovat mezi 210 a 230 miliony Kč.

V závěru článku Hobulet píše, že se snad za 20-30 let radnice v Bubnech dočkáme a že se pak tato budova využije jinak nebo se prodá. Tedy jde o dočasné řešení.

Když jsem se byl v té budově podívat, zhrozil jsem se jejím stavem. Dozvěděl jsem se ale, že je to normální, že životnost skeletových budov je 20-30 let, pak se musí vybourat a udělat znovu. Tak to vychází.

Posudky na budovu byly dva. Jeden od firmy STON Management, ktera ohodnotila rekonstrukci ve vyšším standardu na 176 milionů korun a druhá firma Contractis v nižším standardu na 119 milionů korun. Celkem tedy 267 nebo 210 milionů korun. To je o něco víc, než radnice v Hobuletu slibovala, ale říkal jsem si, že se chlubí tím, jak jsou dobří hospodáři, že určitě ušetří.

Obě firmy také odhadhly celý proces na dva roky.

V září 2015 celá věc začala. Jak to vypadá skoro po třech letech?

Už teď je úřadu jasné, že se do budovy nevejdou. Stěhují archivy a dělají detašovaná pracoviště v jiných prostorách. Také odhad stavebních prací se nepovedl. 252 milionů. Na budově se za další 3 miliony zvětšuje deváté patro. Také se našel azbest, další 3 miliony.

Suma sumárum 378 milionů utraceno a úředníci stále sedí v nájmu. Na kolik plníte plán? Na 165%!

Ano o 65% dražší, než slibovali a ještě není zkolaudováno.

A to bychom ještě mohli připočítat 8 milionů nájmu ve stávající budově, ušlý nájem v nových detašovaných pracovištích atd.

Tenkrát jsem na zastupitelstvu velmi protestoval proti nákupu. Vypočítal jsem si, že by nájem a ušetření peněz za pořízení bylo výhodnější. S dnešní cenou se mi to ani při navýšení podlahové plochy vůbec nechce počítat, to bych snad brečel.

Rozhodl jsem se proto opět kandidovat do zastupitelstva. Tentokrát ne na samostatné kandidátce, ale společně s ODS. Radnicí a v minulosti i mnou tolik kritizovanou ODS Praha 7. Na společné kandidátce mám lepší šanci a když se tam dostanu právě s nimi, tak jim alespoň uvidím pod prsty a dohlédnu, aby dělali čestnou a férovou pravicovou politiku, kterou Praha 7 tolik potřebuje. Rozvolníme zákazy!

Ing. Jiří Kubíček
Sedmička pro sedmičku
ODS ve spolupráci se Svobodnými a Soukromníky

PS. A původní budova za 1.6 miliardy? Ta už dávno stojí, jmenuje se Art Gen a pronajímá kanceláře.
